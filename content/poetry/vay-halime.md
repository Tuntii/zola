+++
title = "Vay Hâline"
date = 2026-01-19
description = "Gece yine kafamı yastığa koydurtmayan düşüncelerin bir yansıması"
[taxonomies]
tags = ["şiir", "türkçe"]
+++

Yine bir gece, yaslamışım başımı kara mabetlere
Gölgem bile yaklaşsa, incinir bu ruh hâline
Kafama koyduğumu yaptım, dönüşü yok artık
Korkuyorum… bu düzenin, bu şirketlerin vay hâline

Biliyorum, başarmak bir seçenek değil, mecburiyet
Kimse sahiplenmezken ben duruyorum bu vaziyette
Yüküm ağır, potansiyelim taşar sınırları
Benimle eşik atlayanın da titrer istikbali, vay hâline

Derdim kendim değil, buna yemin ederim
Aklımdan geçenler berrak, kalbim müsterih benim
En büyük kavgam yine kendimle, sen sakin ol
İçimde susup biriken öfkeyi tadacak olanın vay hâline

Keşke parçalasam bu gök kubbeyi avuçlarımla
Bütün öfkemi kusabilsem geçmişin suratına
Olacakla öleceğin arasında çare yokmuş meğer
Keşke bunu daha erken öğrenseydim… vay hâlime
